Sverige har ambitionen att visa vägen till ett hållbart samhälle. Statliga rapporter betonar det brådskande behovet av att minska antropogena växthusgaser i atmosfären (Sverige utan nettoutsläpp av växthusgaser 2050 och Fossilfrihet på väg). Dessa ambitioner får med nödvändighet implikationer för den svenska energipolitiken. Det är därför viktigt att satsa på ekonomisk forskning för att bättre förstå effekterna av en sådan energipolitik. Det finns en politisk enighet gällande utbyggnaden av förnybar energi, främjande av energieffektivitet och icke utbyggnad av vattenkraften. Den viktigaste konflikten i svensk energipolitik gäller kärnkraften. Miljöpartiet vill ha en snabb utfasning, medan t.ex. Folkpartiet propagerar för en ersättning av befintliga reaktorer. Av utredningarna framgår att en större, och ökad variabilitet, förväntas i framtida efterfrågan på el. Med tanke på de ambitiösa klimatmålen, och utmaningen att möta den ökande efterfrågan på el, måste svenska kärnkraftspolitiken och elsektorn granskas ytterligare, de ekonomiska insatserna är betydande. 

En begränsning i utbudet av kärnkraften kommer att få ekonomiska konsekvenser i ett land som Sverige med ett stort inslag av elintensiv industri som är beroende av en stabil elförsörjning. Det forskningsprojekt vi föreslår avser att analysera samhällsekonomiska konsekvenser och spridningseffekter av restriktioner på svensk kärnkraftskapacitet i kombination med en utbyggnad av förnybar elproduktion. För att åstadkomma detta kommer vi att konstruera en allmänjämnviktsmodell med fokus på energimarknaderna. Allmänjämviktsmodellers förmåga att beskriva ekonomiövergripande effekter utgör en viktig skillnad jämfört med andra så kallade partiella jämnviktsmodeller. En allmänjämviktsmodell kan fånga upp de återverkningar som sker mellan olika sektorer vid förändringar av ekonomiska förutsättningar och även den direkta påverkan i de berörda sektorerna. Med den typ av allmänjämviktsmodell som vi föreslår, är det möjligt att analysera effekterna av politiska åtgärder riktade till såväl individuella som grupper av kraftkällor i ett systemperspektiv. Detta har inte varit möjligt tidigare. Verktyget kommer att vara ett viktigt bidrag till förmågan att analysera den svenska energipolitiken i allmänhet och åtgärder som riktar sig utfasning av kärnkraften i synnerhet.