Sverige har ambitionen att visa vägen till ett hållbart samhälle och det finns en politisk enighet gällande utbyggnaden av förnybar energi, främjande av energieffektivitet och icke utbyggnad av vattenkraften. Den viktigaste konflikten i svensk energipolitik gäller kärnkraften. Samtidigt visar statliga utredningar att en större, och ökad variabilitet, förväntas i framtida efterfrågan på el. I detta sammanhang kommer en begränsning i utbudet av kärnkraften få ekonomiska konsekvenser för ett land som Sverige med ett stort inslag av elintensiv industri som är beroende av en stabil och konkurrenskraftig elförsörjning. Det forskningsprojektet vi föreslår, avser att analysera samhällsekonomiska konsekvenser och spridningseffekter av restriktioner på svensk kärnkraftskapacitet i en framtid där elefterfrågan ökar och den förnybara elproduktionens utbyggnad fortsätter i Sverige. För att åstadkomma detta kommer vi att konstruera en allmänjämnviktsmodell med fokus på energimarknaderna. Med den typ av allmänjämviktsmodell som vi föreslår, är det möjligt att analysera effekterna av politiska åtgärder riktade till såväl individuella som grupper av kraftkällor i ett systemperspektiv där återverkningar som sker mellan olika sektorer fångas upp. Den föreslagna modellen möjliggör detaljerad analys av åtgärder riktade mot enskilda/flera kraftslag. Modellen kan fånga upp det komplicerade samspelet mellan ekonomiska sektorer, vilka direkt eller indirekt påverkas av energipolitiska åtgärder.

